---
title: "Deutsche Kino"
comment: ""
section: "misc"
subsection: "deutsch"
---

Kilkadziesiąt filmów. Głównie niemieckich. Dwa podstawowe kryteria:

1. Dobrych (a więc knoty w rodzaju "Nasi ojcowie, nasze matki" czy Tatort odpadają).
2. Opowiadających w interesujący sposób o niemieckiej historii i tożsamości. Jest mnóstwo dobrych niemieckich filmów typu "Biegnij Lola, biegnij", czy "Oh, Boy!" (aka "A Coffee in Berlin") które nie odnoszą się do powyższych. Osobną kategorią są filmy poświęcone wojnie, lub Zagładzie, w których Niemcy są tylko bohaterami lub tłem.

Tu od powstania tkaczy śląskich w 1844 do współczesności. Kolejność chronologiczna, wg czasu akcji.

### Dzieje Niemiec na filmowo

#### Tkacze / Die Weber (1927)

Zdumiewająco nowoczesna jak na taką datę produkcji, ekspresyjna ekranizacja słynnego dramatu "Tkacze", za który Gerhart Hauptmann dostał Nobla. Brutalnie stłumiony bunt biedoty, który w 1844 wstrząsnął Niemcami i był zapowiedzią Wiosny Ludów. Powstanie tkaczy śląskich: Bielawa i Pieszyce. [Die Weber (1927)](https://www.imdb.com/title/tt0018552/)

#### Charité (2017-)

Serial szpitalny inny niż reszta. Charité to najlepszy i najsłynniejszy na świecie niemiecki szpital, założony w Berlinie w 1709, od 1828 szpital uniwersytecki. Dwie serie po osiem odcinków, akcja pierwszej toczy się w latach 1888-1890 i opowiada o powstaniu nowoczesnej medycyny, Robert Koch twórca bakteriologii, "niemiecki Pasteur", Rudolf Virchow, który stworzył współczesny system opieki zdrowotnej, Emil von Behring, który opracował podstawy immunologii i surowice przeciwbłonicze i przeciwtężcowe, Paul Ehrlich. Akcja drugiej serii toczy się w czasach nazistowskich. [Charité (2017-)](https://www.imdb.com/title/tt5337806/)

#### Das Adlon. Eine Familiensaga (2013-)

Saga rodzinna właścicieli najważniejszego berlińskiego hotelu. Od początków do końca XX wieku. Trzy odcinki. [Tajemnice hotelu Adlon](https://www.imdb.com/title/tt2293522/)

#### Biala wstazka / Das weiße Band - Eine deutsche Kindergeschichte (2009)

Tuż przed wybuchem Wielkiej Wojny. Zbrodnia dokonana w biały dzień - pozostaje niewyjaśniona. Okoliczności z pozoru sielankowe, położony głęboko na niemieckiej prowincji majątek ziemski i wiejska społeczność, dla której codziennością są wybuchy przemocy. Ostatecznie, czy w takim świecie, który i tak za chwile zostanie zdmuchnięty przez historię, ma jakieś znaczenie kto zabił? [Biala wstazka (2009)](https://www.imdb.com/title/tt1149362/)

#### Berlin-Alexanderplatz (1929)

Prawdopodobnie najbardziej znana powieść związana z Berlinem. Alfred Döblin stworzył miejską epopeję porównywaną z Ulissesem Joyce'a. Dwie ekranizacje:

- _Berlin-Alexanderplatz (1931)_ Dwie ogromne zalety, współautorem scenariusza jest sam Döblin, oraz fakt, że niektóre sceny kręcono na Alexanderplatzu takim jakim był w akcji książki. Ponieważ ze wszystkich znanych miejsc to zmieniało się najbardziej, ma ogromną wartość dokumentalną. Szkoda tylko, że jest ich tak niewiele.
- _Berlin Alexanderplatz (1980-)_ Do "Babylon Berlin" najbardziej znany i najwyżej ceniony serial o Berlinie i latach 20. XX. 14 odcinków w reżyserii Fassbindera, oczywiście jak sam tytuł wskazuje ekranizacja słynnej powieści. Zdobył popularność nawet w USA, w Polsce prawie nieznany. Męczący. [Berlin Alexanderplatz (1980-)](https://www.imdb.com/title/tt0080196/)

#### Babylon Berlin (2017-)

Bardzo wysoko oceniony serial, realizowany współcześnie z ogromną dbałością o realia przedstawianego świata - szalonego Berlina końca lat 20. XX. Miasto zdumiewających kontrastów: kabarety gdzie szampan leje się strumieniem i nędzne, zawszone speluny. Thriller polityczny, terror policji i podziemne organizacje. Realistycznie pokazuje jak funkcjonował autorytarny świat, w którym naziści mogli sięgnąć po władzę. Największy budżet w historii niemieckich seriali. Sprzedany do ponad 90 krajów i oglądany na całym świecie. Akcja rozpoczyna sie w 1929. Dwie serie po 8 odcinków, trzecia 12 odcinków (moim zdaniem najlepsza). W 2021 ma powstać czwarta, na podstawie powieści "Goldstein". [Babylon Berlin (2017-)](https://www.imdb.com/title/tt4378376/)

#### Kabaret (1972)

Klasyka kina światowego w reżyserii Boba Fossa z Lizą Minnelli w roli głównej. Jeden z kilku najbardziej znanych musicali. Ostatnie dni Republiki Niemieckiej, tuż przed dojściem hitlerowców do władzy. Dla tych którzy nie widzieli konieczny wstęp do "Babylon Berlin". [Kabaret (1972)](https://www.imdb.com/title/tt0068327/)

#### M - morderca / M - Eine Stadt sucht einen Mörder (1931)

Udany eksperyment. Film bez tytułu i głównego bohatera. Pierwotnie tylko litera M była tytułem, a przez pierwsze pół godziny nie pojawia się żaden bohater, którego możemy uznać za prowadzącego akcję. Do końca tak naprawdę jest nim poszukiwany morderca dzieci, który jest jednocześnie ofiarą. Trzyma w napięciu od początku do końca. Można powiedzieć, że jest to film oparty na faktach. W połowie lat dwudziestych w Niemczech ujawniono trzech seryjnych morderców-kanibali. [M - morderca (1931)](https://www.imdb.com/title/tt0022100/)

#### Sophie Scholl (2005)

Wstrząsająca historia bohaterów z monachijskiej organizacji antyhitlerowskiej Białej Róży - [Sophie Scholl - Die letzten Tage](https://www.imdb.com/title/tt0426578/); artykuł napisany przy okazji Kroniki Wojennej: [Sophie Scholl (1922-1943)](http://wroclawscyargonauci.blogspot.com/2015/02/sophie-scholl-1922-1943.html)

#### Upadek / Der Untergang (2004)

Doskonale ukazane ostatnie dni Hitlera i jego świty, na podstawie relacji świadków. Światowa klasyka filmu wojennego. Arcydzieło filmowe i wartość dokumentalna jednocześnie. [Der Untergang (2004)](https://www.imdb.com/title/tt0363163/)

#### Kobieta w Berlinie / Anonyma - Eine Frau in Berlin (2008)

Dramat kobiet w ostatnich dniach wojny podczas zdobywania Berlina przez Armię Czerwoną. Ekranizacja autobiograficznej książki napisanej przez niemiecką dziennikarkę. [Kobieta w Berlinie (2008)](https://www.imdb.com/title/tt1035730/)

#### Tannbach (2015-)

Solidna lekcja historii Niemiec na znanym przykładzie wioski leżącej na granicy Turyngii i Bawarii, w okresie Zimnej Wojny podzielonej granicą pomiędzy NRD i RFN. Opowieść o tym jak z rosnącej podejrzliwości i autorytarnych utrudnień powstawały dwa oddzielne państwa niemieckie. Zaczyna się od ostatnich dni wojny. Interesujące wyjaśnienie jak powstała NRD i dlaczego od początku była skazana na zostanie totalitarnym więzieniem. Choć momentami przebija trochę sznyt niemieckiego filmu obyczajowego, dobrze by było gdyby pokazano go w Polsce. Dwie serie po trzy półtoragodzinne odcinki. [Tannbach: Podzielona wioska (2015-)](https://www.imdb.com/title/tt3658364/)

- Film dokumentalny: [TANNBACH Die Dokumentation Doku (2015)](https://www.youtube.com/watch?v=h3lFaVRv8_c)

#### Germania anno zero (1948)

Wstrząsający, werystyczny obraz berlińczyków w pierwszych latach powojennych - przymierających głodem nędzarzy wegetujących w ruinach. Część neorealistycznej powojennej trylogii Roberta Rosseliniego. Degeneracja społeczeństwa i ludzki dramat. Film wyjątkowy, bo żadnym innym nie zobaczycie prawdziwych ruin Berlina. [Niemcy, rok zerowy (1948)](https://www.imdb.com/title/tt0039417/)

#### Małżeństwo Marii Braun (1979)

W zamyśle przekrój przez piewrsze lata powojennych Niemiec, od wojny do symbolicznie potrakowanego "cudu w Bernie" w 1954. Budowanie niezależności, od upokarzającej prostytucji dla chleba, po własność zyskownej fabryki. Wielki sukces, wiele nagród. Zaleta: Hanna Schygulla, wada (dla mnie): Fassbinder.[Die Ehe der Maria Braun (1979)](https://www.imdb.com/title/tt0079095/)

#### Ku'damm 56 (2016-)

Może zapowiedź "właścicielka szkoły tańca samotnie wychowująca trzy córki" brzmi jak rozcieńczony format, ale w rzeczywistości jest to soczysta pod względem obrazu i dźwięku wizja Niemiec po Hitlerze, które Hitlera zapomniały bo chciały zapomnieć, ale Hitler ciągle siedzi w każdej szafie. Niemiecki "Mad Men". Piekło kobiet w świecie należącym do mężczyzn, z których wszyscy albo byli nazistami albo byli przez nazistów prześladowani. Obraz rodzącej się sceny rock'n'rolla określanej w ówczesnej prasie berlińskiej jako "Niggermusik". Berlin podzielony na dwa zupełnie różne światy - jeszcze przed powstaniem Muru, żaden z tych światów nie jest idealizowany. Tytuł jest uproszczoną, powszechnie używaną nazwą Kurfürstendamm - najważniejszej, najbardziej wystawnej ulicy Berlina Zachodniego. Doczekał się dwóch kontynuacji. Trzy lata później toczy się akcja "Ku'damm 59", a sześć lat później "Ku'damm 62" z 2021. Każda z serii to trzy półtoragodzinne odcinki. [Ku'damm 56](https://www.imdb.com/title/tt4863504/), [Ku'damm 59](https://www.imdb.com/title/tt5834534/)

#### One, Two, Three (1961)

Holywoodzka komedia gagów rozgrywana w Berlinie Zachodnim na styku trzech światów: amerykańskiej rodziny szefa niemieckiego oddziału Coca-Coli, zachodnich berlińczyków i komunistów ze Wschodniego Berlina. Bawi do dziś. Reżyseria i współautorstwo scenariusza Billy Wilder. [Raz, dwa, trzy (1961)](https://www.imdb.com/title/tt0055256/)

#### Ucieczka z Berlina Wschodniego / Escape from East Berlin (1962)

Pierwszy film fabularny w którym pojawia się Mur Berliński. Film mógłby być niemal dokumentalny bo zrealizowano go w kilka miesięcy po powstaniu Muru. Niestety konwencja lat 60. sprowadza go do żarliwego protestu w obronie wolności. Trochę mole. [Escape from East Berlin (1962)](https://www.imdb.com/title/tt0055962/)

#### Der Tunnel (2001)

Zrealizowana według reguł wielkiego widowiska z dużym budżetem opowieść o największym tunelu pod Murem. Na faktach. Sprawnie opowiedziane. Z przewidywalnymi uproszczeniami. Marginalnie, choć w sposób ważny dla toku akcji pojawia się wspomniany powyżej film z 1962. [Der Tunnel (2001)](https://www.imdb.com/title/tt0251447/)

#### The Spy Who Came In from the Cold (1965)

Ekranizacja klasycznej powieści szpiegowskiej Johna le Carré pod tym samym tytułem. Zimna Wojna, wojna wywiadów, w której ludzie są tylko pionkami, manipulacja i teatr pozorów w którym płynie prawdziwa krew. Bardziej o ważnej w dziejach Niemiec epoce niż o samych Niemczech. Mur Berliński pojawia się jako symbol i sztafaż. [Ze smiertelnego zimna (1965)](https://www.imdb.com/title/tt0059749/)

#### Funeral in Berlin (1966)

Szpiegowski thriller przedstawiający bezwzględną walkę wywiadów. W roli głównej Michael Caine, a w tle panorama Berlina wciąż wypalonego wojną. [Pogrzeb w Berlinie (1966)](https://www.imdb.com/title/tt0060437/)

#### Labirynt klamstw / Im Labyrinth des Schweigens (2014)

Opowieść o genezie tzw. drugiego procesu oświęcimskiego (pierwszy odbył się w Krakowie w 1947), jedynego procesu zbrodniarzy hitlerowskich z Auschwitz przeprowadzonego przez Niemców. Frankfurt nad Menem w latach 1963-65. Warto poczytać o tym procesie, bo prawda filmowa jest bardzo ugrzeczniona. [Labirynt klamstw (2014)](https://www.imdb.com/title/tt3825638/). W rzeczywistości człowiekem prowadzącym ten proces był Fritz Bauer - prokurator generalny Hesji, dla którego ukaranie morderców z Oświęcimia miało ważny wymiar osobisty, był Żydem. Więcej można przeczytać w książce Ronena Steinke "Fritz Bauer. Auschwitz przed sądem". Znany był z powiedzenia "Kiedy opuszczam mój gabinet, wkraczam na wrogie terytorium". Jego największym sukcesem, oprócz tego że nie pozwolił Niemcom zapomnieć, była pomoc w schwytaniu Eichmanna. Warto obejrzeć również film "Fritz Bauer kontra panstwo" [Der Staat gegen Fritz Bauer (2015)](https://www.imdb.com/title/tt4193400/)

#### Baader-Meinhof (2008)

Ekstremistyczna lewacka organizacja terrorystyczna Rote Armee Fraktion, od przyczyn powstania po tragiczny koniec, w tle panorama Niemiec i świata lat 70. Realizacja na światowym poziomie, dojrzałe kino łączące fakt i sensację. Najlepiej nakręcona scena porwania. [Der Baader Meinhof Komplex](https://www.imdb.com/title/tt0765432/). Z filmów dokumentalnych na ten temat, do obejrzenia na Youtube, można polecić:

- [Baader Meinhof - In Love With Terror (BBC Documentary) \[YT 1:09:13\]](https://www.youtube.com/watch?v=xnUnR9S4vLo)
- [Die RAF - Teil 1 - doku deutsch - Der Krieg der Bürgerkinder - Reportage ganze Folge \[1:25:09\]](https://www.youtube.com/watch?v=H7Ud5ofIwB8) (jest też część druga)
- [BLACK BOX BRD (English Subs) \[YT 1:38:17\]](https://www.youtube.com/watch?v=wiOHaU2-oUw)

#### The Same Sky / Der gleiche Himmel (2017-)

STASI używało agentów Romeo - wyszkolonych uwodzicieli, których zadaniem było podporządkowanie sobie i zmuszanie do współpracy kobiet pracujących dla wojska i wywiadu. Agenci, wojna wywiadów, uciekinierzy, tunel, konfidenci i oportuniści, sport i cena jaką za szansę na sukces płaciły sportsmenki i ich rodziny. Indoktrynacja i inwigilacja, wszędzie i zawsze. Wszystko tu jest. Pełnowymiarowe postacie, zagęszczone wątki, jeden z najlepszych seriali o NRD i Zachodnim Berlinie. Mocno niedoceniony i niestety bez dalszego ciągu. Akcja toczy się w 1974. Sześć odcinków. [The Same Sky](https://www.imdb.com/title/tt5424556/)

#### My, dzieci z dworca Zoo / Christiane F. - Wir Kinder vom Bahnhof Zoo (1981)

Ekranizacja słynnej także w PRL-u książki o berlińskich narkomanach i przejmujący obraz brudnego Berlina Zachodniego lat 70. Nieoczekiwanym bohaterem jest sam Dworzec Zoo (Berlin Zoologischer Garten) obleśne betonowe monstrum zamieszkałe przez piekielne istoty. Gropiusstadt jak inna planeta z "Obcego". W muzycznym tle David Bowie. Książka i film wstrząsnęły europejską widownią, która przedtem nie zdawała sobie sprawy z rozmiarów i charakteru epidemii uzależnienia od heroiny. Zaskakująco dosłowny i brutalny. Odkryciem i najcenniejszą stroną filmu są nastoletni aktorzy, którzy rzeczywiście są w wieku granych przez siebie bohaterów i w widoczny sposób zmieniają się pod wpływem czasu i eskalacji nałogu. Bez tej szczerości byłaby to tylko siląca się na sensację pogadanka. [Christiane F. - Wir Kinder vom Bahnhof Zoo](https://www.imdb.com/title/tt0082176/)

#### B-Movie: Lust & Sound in West-Berlin 1979-1989

Filmowy zapis dekady rewolucji muzycznej i kulturalnej w Berlinie Zachodnim. Autorski reportaż z doświadczeń auslandera (Brytyjczyk Mark Reeder) w cywilizacyjnym tyglu pod Murem, kontrkultura, bunt, szukanie tożsamości i muzyczne odkrycia. Cała galeria muzyki europejskiej i stricte berlińskiej. Fundamentalny dokument dla wszystkich którzy chcą dowiedzieć się czegoś o dziedzictwie kulturowym Berlina Zachodniego i jednocześnie bardzo trudny jeżeli widz oczekuje filmu, który pieści mieszczańskie gusta. Mocne parental advisory. [B-MOVIE: Namietnosc i dzwiek w Berlinie Zachodnim (2015)](https://www.imdb.com/title/tt4291066/)

#### Gundermann (2018)

"Rok diabła" po enerdowsku, z Gerhardem Gundermannem zamiast Nohavicy. Łużycki blues z serca saksońskiego zagłębia węglowego. Górnik z kopalni węgla brunatnego w Hoyerswerda. Ideowy i zasadniczy, niepokorny komunista, donosiciel STASI, a potem pisarz i piosenkarz. Do końca krótkiego życia nie uporał się z problemem winy i przebaczenia. Umarł niestety młodo, w 1998, mając 43 lata. Film nietypowy, ze zręcznie wykorzystanymi retrospekcjami i elementami komediowymi w zaskakujących kontekstach. Film obowiązkowy dla wszystkich zainteresowanych NRD. Konieczne uzupełnienie słynnego "Życia na podsłuchu". [Gundermann](https://www.imdb.com/title/tt7205942/)

#### Barbara (2012)

Co by było gdyby "Szpital na peryferiach" był szczerym opisem totalitarnego systemu, który przenika wszędzie i podejrzliwością niszczy więzi międzyludzkie. Nawet cynizm nie chroni przed zdradą, a najbardziej szczere wyznanie może być tylko podstępem agenta usiłującego zdobyć zaufanie. Kameralny dramat małych wnętrz, nieustającego strachu i wzburzonej wrogiej przyrody. Film o pozbawiającej człowieczeństwa dyktaturze STASI i terrorze nieuniknionej kary. Bez przymrużenia oka. [Barbara (2012)](https://www.imdb.com/title/tt2178941/)

#### Der Stich des Skorpion (2004)

Oparta na faktach historia walki w wywiadem wschodnioniemieckim [Der Stich des Skorpion](https://www.imdb.com/title/tt0441798/)

#### Niebo nad Berlinem / Der Himmel über Berlin (1987)

Najsłynniejszy berliński film. Poetycka wizja pozbawionego duszy i podzielonego Murem miasta. Nieoczekiwanie - również dokumentalny zapis nieistniejącego już Berlina połowy lat 80. Wyludnione okolice Muru i zupełnie pusty Plac Poczdamski. [Niebo nad Berlinem (1987)](https://www.imdb.com/title/tt0093191/)

#### Deutschland 83 (2015)

Popularny (zasłużenie!) i wysoko oceniany serial sensacyjny. Walka wywiadów pod koniec zimnej wojny - świat na krawędzi trzeciej wojny światowej, enerdowski agent w szeregach NATO, sterowany przez Stasi ogólnoniemiecki ruch pokojowy. Druga seria ma tytuł "Deutschland 86", konające z braku funduszy NRD, które żeby przetrwać sprzedaje krew własnych obywateli. Więcej wątków satyrycznych, spora część akcji rozgrywa się w Afryce. We wrześniu 2020 wyemitowano trzecią serię, już z czasów upadku Muru Berlińskiego. W zasadzie kończy wszystkie wątki, ale jak zwykle...

- [Szpieg D'83](https://www.imdb.com/title/tt4445154/)
- [Deutschland 86](https://www.imdb.com/title/tt6148324/)
- [Deutschland 89](https://www.imdb.com/title/tt8760304/)

#### Sloneczna Aleja / Sonnenallee (1999)

Melancholia i dramat, czyli dorastanie w cieniu Muru Berlińskiego [Sonnenallee (1999)](https://www.imdb.com/title/tt0177242/)

#### Życie na podsłuchu / Lebens der Andere (2006)

Sposób i skutki działania STASI, funkcjonariusze systemu totalitarnego i prawda o NRD. Jeden z ważniejszych filmów o totalitaryźmie i najlepszy pokazujący totalitaryzm enerdowski. Zdumiewające kulisy napisania pewnego artykułu i wymowne zakończenie. Wstrząsający także dlatego, że na faktach. Akcja, jakże symbolicznie, w 1984. [Lebens der Andere (2006)](https://www.imdb.com/title/tt0405094/).

#### Mord in Eberswalde (2013)

Sprawa kryminalna w NRD. [Mord in Eberswalde](https://www.imdb.com/title/tt2374308/)

#### Legenda Rity / Die Stille nach dem Schuß (2000)

Terrorystka RAF ukrywa się w NRD. [Legenda Rity](https://www.imdb.com/title/tt0234805/)

#### Weissensee (2010-)

Dwie wschodnioberlińskie rodziny w latach 80. Cztery serie po 6 odcinków. [Weissensee](https://www.imdb.com/title/tt1525780/)

#### Neue Vahr Süd (2010)

1980, historia dwóch przyjaciół. [Neue Vahr Süd](https://www.imdb.com/title/tt1719541/)

#### Wie Feuer und Flamme (2001)

Punk rock w Berlinie Wschodnim. Konieczne uzupełnienie do "Życia i dźwięku w Berlinie Zachodnim", underground w NRD był aktywnie zwalczany przez STASI, naprawdę był ruchem podziemnym infiltrowanym i sabotowanym na wszelkie sposoby. Mimo to istniało dużo zespołów i scena była - jak na możliwości - naprawdę spora. Najważniejszy był Berlin, ale liczyły się też inne ośrodki, np. Drezno. Mnóstwo dobrej muzyki, interesująca historia, mocno udramatyzowana w konwencji Romea i Julii, przez co film ten był krytykowany. [Wie Feuer und Flamme](https://www.imdb.com/title/tt0246853/)

#### Der Turm (2012)

Ostatnia dekada NRD, akcja zaczyna się w 1982. [Der Turm](https://www.imdb.com/title/tt2270760/)

#### Atomic Blonde (2017)

Wojna wywiadów w przededniu i podczas upadku Muru. Neonowy i komiksowy pastisz kina akcji oddający hołd kinu Berlina Zimnej Wojny. W taki sposób dziś żyje przeszłość Muru, który specjalnie trzeba teraz dla filmów budować. Czy udało się połączyć Nikitę z le Carré'm? Ogrywanie schematów grozi wpadnieciem w ich pułapkę, ale w przypadku takich filmów nie jest to wielka wada. Muzyka i plenery. [Atomic Blonde (2017)](https://www.imdb.com/title/tt2406566/)

#### Herr Lehmann (2003)

Znany także pod tytułem "Berlin Blues". Mistrzostwo świata w kategorii - portret męski. W tym wypadku upadek Muru, który następuje na końcu filmu jest tylko metaforą osobistych dramatów protagonisty. Ale warto zobaczyć bo takich Niemców nie znamy. Wszak akcja toczy się w Kreuzbergu. [Herr Lehmann (2003)](https://www.imdb.com/title/tt0322545/)

#### Szlaban na wolnosc / Bornholmer Straße (2014)

Trochę w tonacji komediowej ukazane przełamanie i początek upadku Muru Berlińskiego. Bohaterom tych wydarzeń na pewno do śmiechu nie było. Niemcy wschodnie uchwycone w momencie przełomu. [Bornholmer Straße (2014)](https://www.imdb.com/title/tt3335200/)

#### Good Bye Lenin! (2003)

Główny bohater w trosce o zdrowie mamy, zaangażowanej komunistki, która po zawale mogłaby nie przeżyć wiadomości o upadku NRD, tworzy wokół niej matriks pozorów, iluzję trwania NRD. Sztandarowy przykład tzw. Ostalgie (Ost - wschód, Nostalgie - nostalgia), poenerdowskiego sentymentu. W tej kategorii must-see i film kultowy. [Good Bye Lenin! (2003)](https://www.imdb.com/title/tt0301357/)

#### Zwei Leben (2012)

Upadek Muru nie wszystkim przyniósł wolność, tu akcja dzieje się w z pozoru odległej Norwegii. Kolejny film o agentach Romeo, tym razem z cudzym życiorysem. Rozwija się powoli i można odnieść wrażenie że film ma małą dynamikę. Ale od połowy nabiera mocy. Koniec NRD nie jest końcem STASI ani końcem tajemnic, druga połowa robi porażające wrażenie. Tytułowe "dwa życia", bo zarazem dwie osoby miały ten sam życiorys i jedna osoba miała dwa. [Zwei Leben](https://www.imdb.com/title/tt1783422/)

#### Berlin Is in Germany (2011)

Po wyjściu z więzienia (metafora NRD?) trzeba przystosować się do życia w zjednoczonych Niemczech. [Berlin Is in Germany](https://www.imdb.com/title/tt0276820/)

#### Mitten in Deutschland: NSU (2016-)

Neonaziści po Zjednoczeniu. Trzy odcinki. [NSU: Brunatni zabójcy](https://www.imdb.com/title/tt5765988/)

#### Friendship! (2010)

Kolejna wersja Ameryki widziana z perspektywy filmu drogi. Tym razem dwóch młodych enerdowców przemierza Stany w poszukiwaniu ojca jednego z nich. Koniec gorzki, ale na osłodzenie w jednej z ról amerykańska Niemka czyli Alicja Bachleda. [Przyjazn! (2010)](https://www.imdb.com/title/tt1247657)

#### Fala / Die Welle (2008)

Współcześnie rozgrywający się film o eksperymencie w szkole. Czy zwyczajni uczniowie są podatni na stworzenie społeczeństwa totalitarnego? Nic podobnego nie wydarzyło się naprawdę, fabuła jest całkowicie zmyślona, ale film jest realistyczny. [Fala (2008)](https://www.imdb.com/title/tt1063669/)

#### Im Angesicht des Verbrechens (2010-)

Kino etniczne: "mów po niemiecku, w tym kraju jesteśmy tylko goścmi!". Są też Niemcy nie mający pewności czy za kilka pokoleń wciąż będa istnieć. Zdumiewająca, żywa i soczysta historia kryminalna na styku wielu światów: żydowskich emigrantow z Rosji, Rosjan i Niemców, oczywiście także policjantów i bandytów. Rosyjska mafia i berlińska policja. Prawdziwe, niejednoznaczne postacie i wciągająca akcja. Niestety bez kontynuacji. Jedna seria 10 odcinków. [Im Angesicht des Verbrechens (2010-)](https://www.imdb.com/title/tt1223917)

### Seriale berlińskie po 2015

W ciągu ostatnich kilku lat nastąpił prawdziwy wysyp berlińskich seriali. Zaczęło się w 2015 od szpiegowskiego "Deutschland 83", następny był obyczajowy "Ku'damm 56" z 2016. W międzyczasie, w 2017 wyemitowano pierwsze serie dwóch innych seriali "Charite" i najsłynniejszego z nich "Babilon Berlin". Pojawił się także zaskakujący "The same sky". Pierwsze cztery cztery miały kontynuacje w 2018 i są zapowiedziane kolejne serie. Poniżej pięć współcześnie rozgrywających się seriali berlińskich.

#### Berlin Station (2016-2019)

Wysoko oceniony i popularny serial opowiadający o działalności berlińskiej komórki CIA. Trzyma w napięciu i nie zawodzi puentą. Cała masa interesujących berlińskich lokalizacji nawiązujących do szpiegowskich tradycji Zimnej Wojny, m.in Teufelsberg i Most Glienicke. Trzy serie, łącznie 29 odcinków. Pierwsze dwie realizowane w studiach Babelsberg (Snowden i AfD), trzecia (wojna hybrydowa w Estonii) w Budapeszcie. Czwartej nie będzie. Może dobrze, bo poza interesującymi kreacjami i kilkoma wątkami trzecia seria jest upadkiem w tani serial o nadludziach ze służb specjalnych (i co gorsza: z coraz mniejszą ilością Berlina). Nawet interesująca antybondowska postać Hectora została przeeksploatowana. [Stacja Berlin](https://www.imdb.com/title/tt5191110/)

#### 4 Blocks (2017-)

Kryminał i berlińska saga rodziny mafijnej pochodzącej z Libanu, "Soprano z Neukölln" i "niemiecka Gomorra". Rozgrywka rodzin mafijnych (w Niemczech nazywanymi klanami) i policji (w tej roli ukazane bez sentymentów berlińskie LKA). W muzycznym tle parada raperów. Trzy serie, dwie po siedem, trzecia (najlepsza) sześć odcinków. Jeden z największych przebojów eksportowych niemieckiej TV i z wymienionych tu współczesnych seriali - moim zdaniem najlepszy. Czy będzie kontynuacja? Ostatnia scena sugeruje gotowość realizatorów, ale póki co brak informacji na ten temat. [4 Blocks (2017-)](https://www.imdb.com/title/tt5754602/)

#### Dark (2017-)

Psychodeliczna seria Netfliksa, której akcja toczy się w bliżej nieokreślonym niemieckim miasteczku, kręcony w rejonie Berlina ([Where was the Netflix’s series Dark filmed?](https://fotostrasse.com/locations-series-dark-berlin/)). Z jeszcze jedną uwagą: tylko część akcji rozgrywa się współcześnie. Trzy serie: 10 i dwa razy po 8 odcinków. Interesujący, aczkolwiek moim zdaniem przereklamowany. [Dark](https://www.imdb.com/title/tt5753856/)

#### Counterpart (2017-19)

Sensacyjno szpiegowski thriller rozgrywający się w Berlinie, w którym za czasów NRD odkryto przejście do alternatywnego / zwierciadlanego świata. Dużo Berlina i ze względu na lokalizację i konwencję nieuchronnie porównywany z "Dark". To porównanie wychodzi moim zdaniem zdecydownaie na korzyść "Odpowiednika". Dwie serie po 10 odcinków. [Odpowiednik](https://www.imdb.com/title/tt4643084/)

#### Beat (2018)

Jeden z menedżerów berlińskiego klubu techno nie chce być współpracownikiem europejskich służb bezpieczeństwa. No i to cała afera plus jakieś przyszywane wątki ze złymi, bardzo złymi ludźmi. Umieszczam tu tylko z kronikarskiego obowiązku: nudny, bełkotliwy, pretensjonalny. Jedyna zaleta: dużo Berlina w tle. Berlińska scena zasługuje na prawdziwy film. Siedem odcinków, wygląda na to, że bez kontynuacji. I dobrze. [Beat (2018)](https://www.imdb.com/title/tt7095194/)

#### Dogs of Berlin (2018)

Serial policyjny z multikulturowym Berlinen w tle i treści. Niejednoznaczne postacie, rollercoaster sytuacji, momentami burleska. Gościnnie Haftbefehl. Widać pragnienie dobrej filmowej zabawy. Pozytywnie oceniony. Drugi berliński serial Netfliksa po Dark. Jedna dziesięcioodcinkowa seria. [Dogs of Berlin (2018)](https://www.imdb.com/title/tt6839788/)

### Nowe niemieckie seriale

Warto też dodać informacje o kilku nieberlińskich serialach, które pojawiły się w ostatnim czasie. Niestety jeśli chodzi o akcję w dużym mieście Berlin ma wciąż prawie monopol. Ani Hamburg, ani Monachium, ani Drezno nie doczekały się jeszcze swoich serialowych planów.

#### Der Pass (2018-)

Tajemnicza zbrodnia dokonana na granicy niemiecko-austriackiej daje początek wspólnemu śledztwu. Jeden z bardziej interesujących policyjnych seriali ostatnich lat, na szczęście udaje mu się uniknąć popadania w eskalację makabry. Zakończenie - cały ostatni odcinek - powinien być wzorem dla wszystkich ambitnych scenarzystów: jak zamknąć historię, żeby coś do niej dodać. Jedna seria ośmiu odcinków. [Der Pass (2018-)](https://www.imdb.com/title/tt6905756/)

#### Bad Banks (2018-)

Jeden z bardziej inteligentnie skonstruowanych seriali w ogóle. Rozgrywa się w środowisku bankierów we - jakżeby inaczej - Frankfurcie nad Menem, po Londynie drugim europejskim ośrodku finansowym. Nawiazujący do słynnego krachu banku Lehman Brothers w 2008. Psychologiczny koszt wyścigu szczurów i ludzie, którzy w tym wyścigu odnajdują sens życia. Niekończaca się piętrowa kawalkada zdrad i podstępów, ogląda się z zapartym tchem. Właściwie bez wyjątku film uniwersalny, po zmianie nazw mógłby się dziać wszędzie gdzie są wielkie pieniądze. Są akcenty polskie (Basia i Grażyna). [Bad Banks (2018-)](https://www.imdb.com/title/tt6258718/)

Ponadto...

- [Mord mit Aussicht (2008-2014)](https://www.imdb.com/title/tt1163573/)
- [Aufschneider (2010-)](https://www.imdb.com/title/tt1391140/)
- [Der Tatortreiniger (2011-2018)](https://www.imdb.com/title/tt2147995/)
- [Nord Nord Mord (2011-)](https://www.imdb.com/title/tt7949022/)
- [Go West: Freiheit um jeden Preis (2011-)](https://www.imdb.com/title/tt1700257/)
- [Braunschlag (2012-)](https://www.imdb.com/title/tt1934564/)
- [Der Usedom-Krimi (2014-)](https://www.imdb.com/title/tt7845932/)
- [Nord bei Nordwest (2014-)](https://www.imdb.com/title/tt4214012/)
- [BÖsterreich (2014-)](https://www.imdb.com/title/tt3648578/)
- [Friesland (2014-)](https://www.imdb.com/title/tt8702964/)
- [Altes Geld (2015-)](https://www.imdb.com/title/tt3701442/)
- [Schuld (2015-)](https://www.imdb.com/title/tt3689304/)
- [Familie Braun (2016-)](https://www.imdb.com/title/tt5460924/)
- [Morgen hör ich auf (2016-)](https://www.imdb.com/title/tt4368698/)
- [Hindafing (2017-)](https://www.imdb.com/title/tt5546156/)
- [Blaumacher (2017-)](https://www.imdb.com/title/tt5975614)
- [Die Protokollantin (2018-)](https://www.imdb.com/title/tt6879486)
- [8 Tage (2019-)](https://www.imdb.com/title/tt6374028/)
- [M - Eine Stadt sucht einen Mörder (2019-)](https://www.imdb.com/title/tt7028444/)
- [Dead End (2019-)](https://www.imdb.com/title/tt8431432/)
- [Andere Eltern (2019-)](https://www.imdb.com/title/tt10095376/)
- [Merz gegen Merz (2019-)](https://www.imdb.com/title/tt8703168/)

### Niemiecki kanon

Filmy mające status niemal kultowy, ale w Polsce w ogóle nie znane.

#### Emil i detektywi

Klasyka niemieckiej literatury młodzieżowej, napisana w 1929 książka autorstwa Ericha Kästnera. Ambitny i nie dający sobie w kaszę dmuchać chłopiec przyjeżdża z małego miasteczka do wielkiej metropolii (Berlin) i na wstępie jest okradziony z pieniędzy, grupa młodych, zamozwańczych detektywów pomaga mu odzyskać pieniądze i ukarać złodziei. Książka zdobyła sobie wielką popularność. Wiele ekranizacji począwszy od 1931. Najbardziej znane są dwie:

- [Emil i detektywi (1935)](https://www.imdb.com/title/tt0026312/) akcja toczy się w Londynie
- [Emil and the Detectives (1964)](https://www.imdb.com/title/tt0058056/) produkcji Disneya, bardziej rozbudowana fabuła, powojenny Berlin, szczególnie ruiny Gedächtniskirche

#### Poncz / Die Feuerzangenbowle (1944)

Eskapizm w formie czystej, wręcz surealistyczny. Nakręcony w ostatnich dniach wojny absurdalna historia faceta pod czterdziestkę, który chcąc doświadczyć młodości wraca do szkoły [Die Feuerzangenbowle (1944)](https://www.imdb.com/title/tt0036818/)

#### Trzy orzeszki dla Kopciuszka / Tri orísky pro Popelku (1973)

Czeska bajka na podstawie powieści Bożeny Niemcowej, kooperacja czechosłowacko-enerdowska, kręcona m.in w Moritzburgu [Tri orísky pro Popelku (1973)](https://www.imdb.com/title/tt0070832/)

#### Der 90. Geburtstag oder Dinner for One (1963)

Krótki, aczkolwiek treściwy film z cytatami, które przeszły do życia codziennego [Der 90. Geburtstag oder Dinner for One (1963)](https://www.imdb.com/title/tt0121210/)

### Odnośniki

- [10 Films That Capture Berlin In The 1980s](https://theculturetrip.com/europe/germany/articles/10-films-that-capture-berlin-in-the-1980s/)
- ["10 great films set in Berlin"](https://www.bfi.org.uk/news-opinion/news-bfi/lists/10-great-films-set-berlin)
- imdb.com: [Life in the DDR - the Eastern German Democratic Republic](https://www.imdb.com/list/ls069495392/)
- ["12 unbekannte DEFA-Filme, die heute Kultstatus haben" \[YT 2:42\]](https://www.youtube.com/watch?v=nQkuvc_Wmek)