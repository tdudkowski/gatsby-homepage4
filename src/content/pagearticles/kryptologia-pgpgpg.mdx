---
title: "PGP/GPG"
comment: ""
section: "it"
subsection: "kryptologia"
---

### PGP (Pretty Good Privacy) i OpenPGP

#### Historia PGP

W 1991 Phil Zimmermann, stworzył PGP (nazwa oznacza "całkiem niezła prywatność"), program komputerowy umożliwiający łatwe szyfrowanie danych. Miał na celu umożliwienie użytkownikom BBS-ów bezpiecznego przechowywania tam osobistych danych. Ponieważ do programu dołączony był kod źródłowy oraz dla niekomercyjnych zastosowań był dostępny za darmo, szybko zdobył sobie popularność w internecie.

Od samego początku historia PGP jest bardzo skomplikowana, z jednej strony uwikłana w przepisy eksportowe USA (uznające zaawansowane techniki kryptograficzne za broń), z drugiej zaś w spory licencyjne związane z używanymi szyframi (część z nich jest opatentowana). Doprowadziło to do powstania dwóch wersji PGP: amerykańskiej (US version), która może być używana na terenie USA i Kanady i międzynarodowej (PGPi - i znaczy *international*) wolnej od kłopotów licencyjnych, ale nielegalnej w USA.

Sam PGP z czasem stał się komercyjnym programem, używającym własnościowych technologii, który można używać zarówno w linii poleceń, jak i w postaci GUI. Było to najpopularniejsze narzędzie do szyfrowania i deszyfrowania przesyłanych wiadomości, podpisu cyfrowego i weryfikacji autentyczności nadawcy (opartej o sieć zaufania), oraz zarządzania kluczami. Istnieje wiele nakładek na program ułatwiających jego używanie oraz wtyczek pozwalających skonfigurować niemal każdy program pocztowy do współpracy z PGP.

W 2002 powstaje PGP Corporation, w 2010 korporacja i program zostały kupione przez Symanteca. Program nie jest dostępny.

#### Powstanie OpenPGP

Ze względu na znaczenie PGP dla społeczności internetowej, ważne było powstanie niezależnego, otwartego standardu, który umożliwiałby tworzenie współpracującego z nim oprogramowania. W lipcu 1997 PGP Inc. zaproponowało IETF utworzenie standardu nazwanego OpenPGP, co dało początek pracy OpenPGP Working Group.

OpenPGP stał się standardem internetowym określonym w RFC.

- [OpenPGP Working Group](https://www.openpgp.org/)
- RFC: [OpenPGP Message Format RFC 2440](https://datatracker.ietf.org/doc/html/rfc2440) [OpenPGP Message Format RFC 4880](https://datatracker.ietf.org/doc/html/rfc4880) [The Camellia Cipher in OpenPGP RFC 5581](https://datatracker.ietf.org/doc/html/rfc5581) [MIME Security with OpenPGP RFC 3156](https://datatracker.ietf.org/doc/html/rfc3156).

#### Znaczenie

Najlepsze nawet rozwiązanie bez implementacji jest tylko teorią. PGP Philla Zimmermanna był pierwszym publicznie dostępnym programem, który umożliwił korzystanie z kryptografii asymetrycznej użytkownikom internetu. Jednocześnie uświadomił znaczenie technik kryptograficznych dla przeciętnego użytkownika i ujawnił, jaki stawiają instytucje rządowe, kiedy są zmuszane do rezygnacji z możliwości kontrolowania obywateli.

Skomplikowane losy programu, zawiłości patentowe, licencyjne a w końcu problemy z niezgodnością pomiędzy różnymi jego wersjami oraz wtyczkami wykazały znaczenie otwartego, opublikowanego standardu PGP, który jest ważniejszy niż najlepszy nawet program. Takim właśnie standardem jest OpenPGP i dzięki niemu kryptografia asymetryczna i architektura klucza publicznego jest dostępna dla każdego, kto zechce z niej skorzystać, niezależnie od tego jakiego oprogramowania (jeśli tylko jest zgodne z OpenPGP), czy systemu używa.

Ze względu na jakość i siłę algorytmów szyfrujących zastosowanych w OpenPGP określenie "całkiem niezła prywatność" jest (jeśli technika te zastosowana jest prawidłowo) dość ironiczne - wobec każdego kto chciałby tę prywatność naruszyć.

### GPG (GNU Privacy Guard)

GPG [The GNU Privacy Guard](https://gnupg.org/) jest kompletnym i darmowym zamiennikiem programu PGP. Rozwijany jest z inicjatywy Free Software Foundation przez Wernera Kocha i wspierany przez rząd niemiecki. Udostępniany jest na wolnej licencji GNU/GPL.

Ponieważ GPG można dowolnie rozprowadzać, nie mogą być w nim używane opatentowane, lub w inny sposób ograniczone algorytmy, lub oprogramowanie. Dotyczy to np. algorytmu IDEA, obecnego w PGP niemal od początku. Zamiast tego używane są inne, nieopatentowane algorytmy, takie jak 3DES i AES.

GPG jest programem do szyfrowania hybrydowego, gdyż używa kombinacji tradycyjnych szyfrów symetrycznych (szybszych) i kryptografii klucza publicznego (łatwa i bezpieczna wymiana kluczy - na przykład przez użycie klucza publicznego odbiorcy do zaszyfrowania klucza sesji, używanego tylko raz). Ten tryb pracy jest częścią OpenPGP i był zawarty w PGP od jego pierwszej wersji.

### Odnośniki

- SekurakTV ["Pełne szyfrowanie poczty w praktyce: Thunderbird/Outlook/GPG/PGP" [YT 58:15]](https://www.youtube.com/watch?v=PJyXx5iu-hk)
