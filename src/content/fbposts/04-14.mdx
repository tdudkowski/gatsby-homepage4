---
title: "uciec myślami daleko od upiornej rzeczywistości"
date: 2022-04-14
date1945: 14 kwietnia 1945, sobota
img: ../fbimages/968px-Mittenwald_um_1900.jpg
tags: Bank Rzeszy, Berlin, egzekucja, Niehoff
place: 82481 Mittenwald, Niemcy
url: https://dygresje.info/festung-breslau/blog/04-14
description1: "Już za 2 dni front wschodni znowu eksploduje ogniem i krwią. We Wrocławiu walki zamierają, do obsługi artylerii polowej kierowane są nastoletnie dziewczyny. Przez najbliższe 10 dni 6 Armia będzie podejmowała próby przedarcia się przez linie obrony, ale w końcu dostaną rozkaz powstrzymywania się od działań.
Dokonany przez kapitana błąd obsługi skomplikowanej toalety hydraulicznej spowodował zatopienie U-Boota.
Przedostatnia ewakuacja skarbu Banku Rzeszy, najbardziej dyskutowana, bo poważnej części ładunku do dziś (przynajmniej oficjalnie) nie odkryto.
Śmierć dwóch kolaborantów, interesujące i kontrowersyjne persony.
Brygada Żydowska wkracza do walki o Bolonię.
Nowa siedziba sztabu Twierdzy - klasztor augustianów na Piasku"
description2: "We Wrocławiu front zastyga, już za kilka dni walki się zakończą.
Kapitan nie umie używać skomplikowanej toalety - jego U-Boot tonie.
Przedostatnia ewakuacja Banku Rzeszy, część skarbu zaginęła.
Śmierć 2 kolaborantów. Brygada Żydowska.
Nowa siedziba sztabu komendanta Twierdzy generała Niefoffa"
---

### Fejzi Alizoti

Fejzi Alizoti został dziś rozstrzelany na przedmieściach Tirany. W listopadzie 1944 został aresztowany przez władze komunistyczne pod zarzutem kolaboracji z okupantem, a po trwającym kilka miesięcy procesie skazany na śmierć i konfiskatę majątku.

<SeeAlso txt="Albania" url="/festung-breslau/article/albania" />

Był starej daty politykiem albańskim pamiętającym jeszcze czasy Imperium Otomańskiego. W 1891 ukończył szkołę dla urzędników w Stambule. W okresie międzywojennym parlamentarzysta i dwukrotnie minister finansów. 16 maja 1943 stanął na czele kolaboracyjnego quasi-parlamentu: Najwyższej Faszystowskiej Rady Korporacyjnej (alb. Këshilli i Epërm Korporativ Fashist).

### Maurice Sachs

Podczas marszu śmierci zastrzelony został Maurice Sachs francuski pisarz pochodzenia żydowskiego. Był wielkim oryginałem. W 1925 dokonał konwersji na katolicyzm, nawet chciał zostać księdzem, ale przeszkodził mu w tym nieposkromiony temperament i nieukrywany homoseksualizm.

Jakiś czas handlował sztuką w Nowym Jorku, potem w Paryżu był w kręgu znajomych Jean Cocteau i Coco Chanel, cały czas prowadząc podejrzane interesy i oszustwa. Kiedy wybuchła wojna nie został wcielony ze względu na homoseksualizm. Podczas okupacji zarabiał na Żydach uciekających do Vichy i jednocześnie pracował dla Gestapo.

Został uwięziony w Fuhlsbüttel (Hamburg). Trzy dni temu zarządzono ewakuacje więzienia. Maurice był znany z pogardy dla żydowskich ofiar hitleryzmu. Dziś nie mogąc już iść dalej, sam nią pozostał.

### Brygada Żydowska

Na mocy porozumienia pomiędzy Churchillem a Rooseveltem zawartego 3 lipca 1944 rząd brytyjski ogłosił powołanie brygady żydowskiej pod komendą brytyjską. Jej oficerowie mieli pochodzić z regularnej armii brytyjskiej, natomiast żołnierze z ochotniczego zaciągu głównie z uciekinierów i więźniów obozów koncentracyjnych.

Formowanie jednostki rozpoczęto 20 września 1944. W listopadzie istniała już Samodzielna Brygada Żydowska składająca się z trzech batalionów. Było to ponad 5 tys. żołnierzy pochodzących z kilkudziesięciu krajów pod dowództwem kanadyjskiego Żyda brygadiera Ernesta Benjamina. Na prawym ramieniu nosili plakietkę jednostki: Gwiazda Dawida na niebiesko - biało - niebieskim tle. Hymn jednostki został oparty na melodii "My, Pierwsza Brygada". Szkolenie i zgranie jednostki przeprowadzono w Egipcie.

5 marca 1945 weszli do walki w składzie 8 Armii brytyjskiej. Pierwsze zadanie miało charakter osłonowy i obronny, była to pozycja w pobliżu miejscowości Alfonsine.

14 kwietnia Brygada Żydowska weszła do walki w bitwie o Bolonię jako rezerwa X Korpusu brytyjskiego. Bitwa zakończyła się 21 kwietnia.

Po zakończeniu działań wojennych stacjonowali w Tarvisio u zbiegu granic włoskiej, niemieckiej i jugosłowiańskiej. Organizowali pomoc dla ocalałych z Holokaustu i polowali na esesmanów. W lipcu zostali przeniesieni do Belgii i Holandii. Jednostkę rozwiązano w sierpniu 1946.

Brygada była jednym z ważniejszych składników powstałych później Sił Obronnych Izraela (Cahal).

- [Brygada Żydowska](https://pl.wikipedia.org/wiki/Brygada_%C5%BBydowska)

### U 1206

Dla ułatwienia życia na niemieckich okrętach podwodnych pod koniec wojny zaczęto instalować istotną nowość - toalety hydrauliczne, których można było używać także pod wodą. Ponieważ były bardzo skomplikowane, do obsługi był wyznaczony specjalny marynarz nazywany Scheissemannem.

Taka toaleta znajdowała się m.in. na U 1206 (Typ VII C), który w swój dziewiczy rejs wyruszył 16 marcu 1944. Od 1 lutego pełni służbę jako jednostka bojowa w 11 Flotylli. Dzisiaj jest na Morzu Północnym u wybrzeży Szkocji.

Chcący skorzystać z toalety kapitan Karl-Adolf Schlitt odprawia Scheissemanna, twierdząc że doskonale zna obsługę toalety.

Niestety popełnił błąd. Okręt był w zanurzeniu i do środka zaczęła wpływać woda morska, która zalała przedział dziobowy, niosąc ze sobą zawartość toalety. Zalała akumulatory i zaczął wydobywać się z nich śmiertelnie niebezpieczny chlor. Okręt musiał wynurzyć się w biały dzień na obcych wodach. Dostrzegły ich brytyjskie samoloty i zbombardowały.

W tej sytuacji dzielny kapitan rozkazał zatopić okręt i na szalupach dostać się na brzeg. Trzech marynarzy zatonęło, reszta dostała się do niewoli.

To jest piękna historia o nadużyciu przywilejów hierarchii i naruszeniu polityki bezpieczeństwa. Niestety, prawdopodobnie zbyt piękna by była prawdziwa.

Oficjalnie: kapitan twierdzi, że znajdował się w innej części okrętu i awaria nastąpiła samoczynnie. Nieoficjalnie: są przypuszczenia, że załoga wymyśliła to zdarzenie, żeby mieć pretekst do porzucenia okrętu i poddania się do niewoli. Obie te wersje mają jednak swoje słabe strony: kapitan ma swój interes w tym by iść w zaparte, no a dezercja - ile znamy przykładów załóg U-Bootów, które w całości bez tarć i walki zbiegły do niewoli?

### Reichsbank

Druga z trzech ewakuacji Banku Rzeszy.

Dzisiaj ze stacji stacji kolejowych Berlin-Michendorf i Berlin-Lichterfelde-West odjechały na południe dwa pociągi specjalne Orzeł (niem. Adler) i Kawka (niem Dohle). Berlin i wszystko, co się w nim znajdowało było nieustannie bombardowane. Chaos panował na całej trasie i nie było bezpiecznego środka komunikacji. Droga na południe do Monachium zajęła dwa tygodnie, w tym czasie zza Odry ruszyła sowiecka ofensywa i dotarła do Berlina. Może właśnie temu, że alianci zachodni przestali się pokazywać nad Berlinem, a sowieci zajęli się ofensywą berlińską, w ogóle można zawdzięczać fakt, że z ogromnym opóźnieniem i wieloma przygodami po drodze oba pociągi dotarły do celu. Jeden z nich przejechał przez Czechy i Austrię. Przewoziły pieniądze: marki niemieckie warte 209 mln dolarów i 146 worków z dewizami.

Pierwotnym celem był tzw. bunkier Bormanna w Monachium (może też chodzić o Obersalzberg), ale dowodzący akcją generał SS nie zgodził się na to i zamiast tego transport skierowano do kopalni ołowiu Pleissenbergu - 80 km od Monachium. Kiedy tam dotarli, okazało się, że z powodu nalotów kopalnia jest już zalana i nie nadaje się na przechowanie skarbu. W pobliskim Mittenwald znajdowała się Szkoła Strzelców Alpejskich (niem. Gebirgsjägerschule). Odpowiedzialnym za ukrycie skarbu w pobliskich górach został pułkownik Franz Pfeiffer. Kiedy razem ze swoimi żołnierzami wykonał zadanie dostał rozkaz, by część natychmiast odzyskać i przekazać na potrzeby bieżącej walki. Wyruszyli znowu w góry, przy okazji resztę ukrywając w jeszcze innym miejscu. Na miejscu pozostał kapitan Neuhauser z zadaniem obserwacji wszystkich kryjówek.

Kiedy w okolicy pojawili się Amerykanie, wiedzieli że gdzieś w górach ukryty jest skarb Reichsbanku. Ale nie wiedzieli jak go znaleźć, głównie dlatego, że główny organizator akcji pułkownik Pfeiffer ukrył się u swoich znajomych von Blücherów w górskim kurorcie Garmisch-Partenkirchen. Kiedy razem postanowili odzyskać skarb i przewieźć go do bezpiecznej Szwajcarii sprawa się wydała i większość skarbu została odzyskana głównie dlatego, że sam pułkownik Pfeiffer w czerwcu 1945 zgłosił się do Amerykanów i ujawnił wszystkie znane sobie skrytki.

Ale czy na pewno wszystkie? Po przeliczeniu wszystkiego okazało się, że brakuje 17 worków z dewizami i 5 skrzynek ze sztabkami złota. Do dzisiaj jest wiele przypuszczeń co do dalszych losów brakującej części skarbu. Ciągle w okolicy pojawiają się poszukiwacze.

<BoxImageWrapper>
![Mittenwalde ok 1900](../fbimages/968px-Mittenwald_um_1900.jpg)

Mittenwalde ok 1900<br />
By nieznany - Ten image pochodzący z zasobów [Biblioteki Kongresu Stanów Zjednoczonych](https://commons.wikimedia.org/wiki/Library_of_Congress" title="Library of Congress), oddziału Prints and Photographs division jest dostępny pod numerem [ppmsca.01177](http://hdl.loc.gov/loc.pnp/ppmsca.01177).Ten szablon nie wskazuje stanu prawnego pliku. Standardowy szablon licencji jest nadal wymagany. Aby dowiedzieć się więcej zajrzyj na stronę [Commons:Licencja](https://commons.wikimedia.org/wiki/Commons:Licencja)., Domena publiczna, [Link](https://commons.wikimedia.org/w/index.php?curid=232960)
</BoxImageWrapper>

### Wrocław

Laßmann:
>Sobota, 14 kwietnia 1945 r.<br />
>Dzisiaj generał Niehoff przeniósł swoją kwaterę dowodzenia z Liebichshohe na Wyspę Piaskową do piwnic Biblioteki Uniwersyteckiej, która z miejsca staje się ulubionym celem rosyjskich lotników, Do schronu piwnicznego przy pl. Katedralnym 6, w którym mieszkaliśmy do czasu wielkiego pożaru wielkanocnego, wprowadzają się czołgiści i łącznościowcy.

Czyli wiedza o lokalizacji sztabu była powszechna, a miejsce znane było także Armii Czerwonej. Czy może Laßmann dokonał tak znaczącej redakcji tekstu, że późniejszą wiedzą obdarzył wszystkowiedzącego obiektywnego narratora?
Zastanawiają ci czołgiści, pojazdów pancernych było niewiele i pełniły rolę "straży pożarnej" na froncie. W tym czasie miały miejsce starcia pancerne po obu stronach nasypu kolejowego Popowice / Szczepin. Z pewnością załogi nie były ulokowane daleko od miejsca walk.

<SeeAlso txt="Klasztor augustianów na Wyspie Piaskowej" url="/festung-breslau/article/klasztor-augustianow" />

Hartung, który cieszy się, że dostał spokojną tyłową służbę:
>Czasami z pokoju dowódcy słyszę radiową muzykę. Z biblioteki seminaryjnej pożyczyłem "Zielonego Henryka" Gottfrieda Kellera, którego sobie ukradkiem podczytuję między telefonami i meldunkami. Dzięki temu udaje mi się uciec myślami daleko od upiornej rzeczywistości.
